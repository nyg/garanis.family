---
title: Στέργιος Γ. Γκαράνης
author: Νίκος Γ. Γκαράνης
date: 2019-02-01
draft: false
featured_image: /images/stergios-g-garanis/cover.jpg
summary: Ο Στέργιος Γκαράνης (ca 1871–1920) ήταν ιερέας στον ναό της Αγίας Τριάδος στην Κωνσταντινούπολη.
---

## Γονείς

Ο πατέρας του Στέργιου ήταν ο Γεώργιος Γκαράνης και η μητέρα του η Χάιδω, το γένος Κλέτσου (η Κλιέτσου).

Ο εκ μητρός παππούς του ήταν ο Οικονόμος Παπαστέργιος Κλέτσου (1790–1893).

## Γέννηση

Στον εκλογικό κατάλογο του Βρυσοχωρίου το 1920, ο Στέργιος είναι εγγεγραμμένος με ηλικία 43 ετών. Στην ηλικία αυτή, όμως, πρέπει να προσθέσουμε 6 χρόνια, πράγμα που σημαίνει ότι ο Στέργιος πρέπει να γεννήθηκε το 1871. Στον ίδιο κατάλογο αναφέρεται επίσης η διαμονή του (Κωνσταντινούπολη) καθώς και το επάγγελμά του (ιερέας).

## Παιδιά

Ο Στέργιος παντρεύτηκε τη Χάιδω, το γένος Τσιώμου (1880–1945). Απέκτησαν τρεις γιους: τον [Γεώργιο](../georgios-s-garanis) (1895–1978), τον Σταύρο (1903–1928) και τον [Απόστολο](../apostolos-s-garanis) (1906–2004).

## Επάγγελμα

Αμέσως μετά την ολοκλήρωση των σπουδών του, πιθανότατα σε εκκλησιαστική σχολή, μετέβη στην Κωνσταντινούπολη. Εκεί, τον Ιούλιο του 1899, φωτογραφήθηκε δίπλα στον Πατριάρχη. Υπηρέτησε ως εφημέριος της Ιεράς Εκκλησίας του Σωτήρος Χριστού τουλάχιστον έως τον Ιούνιο του 1908. Τότε απέστειλε επιστολή—την οποία διασώζουμε μέχρι σήμερα—προς τον εθνικό ευεργέτη Ευστάθιο Ευγενίδη, ζητώντας να χειροτονηθεί ιερέας στον Ιερό Ναό της Αγίας Τριάδος, θέση που είχε μείνει κενή μετά την αποχώρηση του Οικονόμου Ιοβιανού Λαυρακά.

## Σπίτι στο Βρυσοχώρι

Σύμφωνα με τις διαθέσιμες πληροφορίες, το σπίτι του στο χωριό περιγραφόταν ως «*επιβλητικό, με μεγάλο μπαλκόνι και ωραία θέα προς την Τσούκα-Ρόσσια*» και «*βρισκόταν κάτω από τον δρόμο του Γεωργούλη*». Το σπίτι καταστράφηκε από τους Γερμανούς κατά τη διάρκεια της κατοχής, το 1943.

## Θάνατος

Η ακριβής ημερομηνία του θανάτου του δεν είναι γνωστή, ωστόσο εκτιμάται ότι πέθανε πριν από τη Μικρασιατική Καταστροφή. Η οικογένειά του, με εξαίρεση τον Γεώργιο, διέφυγε στη Ρουμανία.

## Χρονολογία

| | |
|----------|----------|
| 1871 | Γέννηση του Στέργιου. |
| ; | Σπουδές, Γάμος, Μετακόμιση στην Κωνσταντινούπολη, Χειροτόνηση, Εφημέριος στην Ιερά Εκκλησία τού Σωτήρος Χριστού. |
| 1895 | Γέννηση του πρώτου υιού, του Γεωργίου. |
| 1899 | Φωτογραφία με τον Πατριάχρη στην Κωνσταντινούπολη. |
| 1903 | Γέννηση του δευτέρου υιού, του Σταύρου. |
| 1903 | Οικογενειακή φωτογραφία στην Κωνσταντινούπολη. |
| 1906 | Γέννηση του τρίτου υιού, του Αποστόλου, στο Βρυσοχώρι. |
| 1907 | Έφερε στην Κωνσταντινούπολη τον υιό του Γεώργιο μόλις αυτός τελείωσε το Δημοτικό Σχολείο, ήταν 12 χρονών. Τελείωσε το Γυμνάσιο και την Ροβέρτιο Σχολή. |
| 1908 | Επιστολή του προς τον Ευστάθιο Ευγενίδη να χειροτονηθεί ως ιερέας στην Άγια Τριάδα και η μετέπειτα χειροτόνηση. |
| πριν το 1919 | Έφερε στην Κωνσταντινούπολη τα υπόλοιπα μέλη της οικογένειας, όπου ο Σταύρος και ο Απόστολος συνέχισαν το Δημοτικό Σχολείο και το Γυμνάσιο. |
| 1920 | Θάνατος του Στέργιου. |
| 1922 | Μετακόμιση του Σταύρου, του Απόστολου και της μητέρας τους στην Ρουμανία. |

## Έγγραφα

> Τῷ Εὐγενεστάτῳ Κυρίῳ Κυρίῳ Eὐσταθίῳ Εὐγενίδῃ προέδρῳ τῆς Κεντρικῆς Ἐφορίας τῆς Ἑλληνικῆς Ὀρθοδόξου Κοινότητος Σταυροδρομίου.
>
> Εὐγενέστατε Κύριε.
>
> ‘Ο εὐσεβάστως ὑποφαινόμενος, Ἐφημέριος τῆς ἐν Γαλατᾷ ‘Ιερᾶς Ἐκκλησίας τοῦ Σωτῆρος Χριστοῦ, λαμβάνω τὴν τιμὴν καὶ τὸ θάρρος θερμῶς νὰ ἐκλιπαρήσω τὴν Ὑμετέραν μεγάτιμον Εὐγένειαν, ὅπως ἀγαθυνθῇ νὰ λάβῃ ὑπ’ ὄψει τὴν μετὰ χεῖρας ταπεινὴν αἴτησίν μου.
>
> Ἐπειδή, Εὐγενέστατε, διὰ τῆς οἰκειοθελοῦς ἀποχωρήσεως τοῦ Αἰδεσιμολογιωτἀτου ἐν Ἱερεῦσιν Οἰκονόμου κ. Ἰοβιανοῦ Λαυρακᾶ, κενοῦται θέσις Ἱερέως ἐν τῷ ναῷ τῆς Ἁγίας Τριάδος, τολμῶ νὰ παρακαλέσω τὴν Ὑμετέραν Εὐγένειαν, ὅπως εὐδοκήσῃ ἵνα προτιμηθῶ ὁ ἐλάχιστος μεταξὺ τῶν ὑποψηφίων τῆς εἰρημένης θέσεως, καὶ καθ’ ὅσον κολακεύομαι νὰ πιστεύω ὅτι κέκτημαι τὰ ὑπὸ τοῦ κανονισμοῦ ὁριζόμενα προσόντα, τοῦθ’ ὅπερ δύνασθε ἐξετάζοντες νὰ πληροφορηθῆτε παρὰ τῶν Ἐριτίμων κ. Ἐπαμεινώνδα Ρίζου καὶ Κας Π. Σκυλίτση.
>
> Εὐελπιστῶν ὅτι ἡ Ὑμετέρα Εὐγένεια ἐν τῇ μεγαθύμῷ Αὐτῆς καρδίᾳ, θὰ εὐαρεστηθῇ νὰ συντελέσῇ εἰς τὸν ἐν λόγῳ διορισμόν μου, ἐπίκουρος τοιουτοτρόπως παρουσιαζομένη τῆς πολυμελοῦς πτωχοτάτης οἰκογενείας μου, ἧς αἱ εὐχαὶ ὑπὲρ τῆς πολυτιμοτάτης ὑγείας τῆς Ἐριτίμου Ὑμῶν Οἰκογενείας ἀνὰ πᾶσαν στιγμὴν καὶ ὥραν πλούσιαι θὰ ἀναπέμπωνται πρὸς τὸν Ὕψιστον, διατελῶ καθυποβάλλων τὴν ἰσόβιον εὐγνωμοσύνην ἐμοῦ καὶ τῆς οἰκογενείας μου.
>
> Ἐν Γαλατᾷ τῇ 12 Ἰουνίου 1908.
>
> Ὁ ἐς ἀεὶ εὐγνώμων
>
> Οἰκονόμος Στέργιος Γκαράνης

![gramma-stergiou](../../images/stergios-g-garanis/stergios-gramma.jpg)

## Φωτογραφίες

![stergios-pappas](../../images/stergios-g-garanis/stergios-pappas.jpg)
ΚΩΝΣΤΑΝΤΙΝΟΥΠΟΛΗ **4-7-1899**. Ο παπα Στέργιος Γ. Γκαράνης στ' αριστερά του Πατριάρχη και άλλοι Βρυσοχωρίτες που ζούσαν στην Πόλη. Οι Βρυσοχωρίτες κατείχαν σημαντικές θέσεις στην κοινωνική, οικονομική και διοικητική ζωή της Πόλης. — *[Πηγή Α]({{< relref "/pages/phges.md" >}}), σελίδα 54*.

![stergios-oikogenia](../../images/stergios-g-garanis/stergios-oikogenia.jpg)
Ο Παπα Στέργιος Γκαράνης με την οικογένειά του στην Κωνσταντινούπολη το **1903**. Η οικογένεια κατείχε σημαντική θέση στην κοινωνική ζωή της Πόλης. — *[Πηγή Α]({{< relref "/pages/phges.md" >}}), σελίδα 70*.
